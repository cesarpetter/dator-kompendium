# 8 OSI-modellen

## 8.1 Uppkomst – Bakgrunden till OSI

När datornätverk började växa fram på 1970-talet fanns det ett stort problem: olika tillverkare och organisationer skapade sina egna sätt att kommunicera mellan datorer. Det fanns inga gemensamma regler eller standarder. En dator från IBM kunde inte självklart prata med en från DEC, och alla skapade sina egna protokoll. Det blev snabbt rörigt.

För att lösa detta började man på 1970-talet att diskutera behovet av en gemensam modell som alla kunde utgå från. Organisationen ISO (International Organization for Standardization) tog initiativet, och 1984 publicerade de vad som kom att kallas OSI-modellen – en förkortning för Open Systems Interconnection. Modellen skulle inte vara ett faktiskt protokoll eller mjukvara, utan en teoretisk referensmodell. Den delade upp nätverkskommunikation i sju lager, där varje lager ansvarar för en specifik del av kommunikationen.

