## 3.4 Hosted hypervisorer

En hosted hypervisor (även kallad typ 2-hypervisor) installeras som ett vanligt program i ett befintligt operativsystem, till exempel Windows, macOS eller Linux. Det innebär att hypervisorn körs ovanpå ett redan installerat system, vilket gör den enkel att komma igång med och särskilt användbar i labbmiljöer, utbildning och utveckling.

Till skillnad från bare-metal-hypervisorer (typ 1) kräver en hosted hypervisor ingen särskild serverhårdvara, utan kan köras direkt på en vanlig dator. Det gör det också möjligt att köra ett större urval av operativsystem – även sådana som inte alltid stöds officiellt av typ 1-hypervisorer. Ett exempel är att köra macOS i VirtualBox, vilket är tekniskt möjligt men bryter mot Apples licensvillkor om det inte sker på Apple-hårdvara.

Ett annat exempel på virtuell miljö som många känner igen är BlueStacks – en plattform som låter användare köra Android-appar på Windows. BlueStacks bygger på virtualiseringsteknik liknande en typ 2-hypervisor, även om den är mer specialiserad mot just Android. För användaren fungerar det ungefär som en vanlig app, men under ytan används tekniker som påminner om både emulering och virtualisering.

### 3.4.1 Fördelar och nackdelar

Fördelar:

- Enkel att installera och använda.
- Bra för labb, utveckling och utbildning.
- Kan köras på en vanlig dator utan krav på särskild serverhårdvara.
- Ger flexibilitet att köra olika operativsystem – även ovanliga eller experimentella.

Nackdelar:

- Något sämre prestanda jämfört med bare-metal-hypervisors.
- Värdoperativsystemet måste fungera korrekt – kraschar det, kraschar alla virtuella maskiner.
- Dubbla mjukvarulager (värd-OS + hypervisor) kan ge fler attackytor och ökad komplexitet.

### 3.4.2 Exempel på plattformar

- Oracle VirtualBox
- VMware Workstation / Fusion
- Parallels (för macOS)
- BlueStacks (Androidmiljö i Windows – inte en traditionell hypervisor, men bygger på liknande teknik)
